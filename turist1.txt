Despre obiectivele mai puțin cunoscute din România s-ar putea scrie articole întregi, iar un astfel de loc ce impresionează prin frumusețe și unicitate se află la doar 70 de kilometri de Brașov.
Fie că ești în căutare de forme de relief spectaculoase, ești pasionat de geologie sau pur și simplu ești în căutare de peisaje numai bune de fotografiat, Vulcanul Racoș și Lacul de Smarald sunt opțiunile ideale pentru o excursie deosebită în natură.
Cele două obiective turistice se află în aceeași zonă, în satul Racoș, cam la jumătatea drumului dintre Brașov și Sighișoara. Este o regiune vastă din punctul de vedere al bogățiilor naturale de aici.
Vulcanul stins
Vulcanul adormit din Racoș este un adevărat spectacol al naturii, un loc unic în România și poți ajunge în zonă cu trenul sau cu mașina.
Diametrul vulcanului are aproximativ 400 de metri, iar ultimele activități vulcanice au fost înregistrate acum 10.000 de ani. Cu toate acestea, este considerat vulcanul cu cea mai recentă activitate din România.
Culoarea roșiatică și denivelările craterului par ca niște scene desprinse din filmele cu Marte, iar sentimentul pe care-l ai odată ajuns acolo este unic. Geologii și turiștii care ajung în zonă asociază peisajul de acolo și cu celebrul vulcan Etna.
Există mai multe tipuri de rocă în craterul vulcanului, printre care și piatra ponce, bazalt și zgură, în trecut zona fiind exploatată pentru cea din urmă. În 2005, însă, întreaga arie a devenit protejată prin lege, printr-o Hotărâre de Guvern, acum locul fiind foarte bine conservat.
În plus, materialul vulcanic a fost utilizat pentru construirea unor clădiri importante din zonă, cum ar fi Cetatea Rupea, Castelul Racoș sau chiar casele locuitorilor. Și, în timp ce te bucuri de zona superbă și de craterul vulcanului, fii pe fază căci poți surprinde în fotografiile tale și foarte mulți fluturi.
Lacul de Smarald
La doar câteva sute de metri depărtare, se află o altă comoară „ascunsă” a naturii, anume, Lacul de Smarald, a cărei culoare este verde albăstruie și variază în funcție de reflecția soarelui.
Lacul s-a format în locul unde în trecut a existat Cariera Brazi, o căldare care a permis acumularea apei și formarea acestuia, cariera fiind exploatată pe vremuri pentru rocile bazaltice. Deși localnicii spun că lacul s-a format în urma săpăturilor ce au atins pânza freatică, indicatoarele informative de la fața locului atestă că apa s-a adunat în urma precipitațiilor și că 80% din volumul de apă ar fi același de zeci de ani. Peisajul este unul impresionant și foarte mulți turiști pleacă de acolo cu o colecție întreagă de poze.
Coloanele de Bazalt
În partea opusă a Lacului, la aproximativ 600 de metri, se află și coloanele de bazalt, ce s-au format în urma răcirii lavei vulcanice. Ajung la o înălțime de 10-15 metri și s-au format în urmă cu zeci de mii de ani și, deși sunt spectaculoase și tentante pentru orice dependent de adrenalină, cățăratul coloanelor este extrem de periculos și strict interzis. Locul este recunoscut și pentru beneficiile energetice, mulți turiști pasionați de astfel de date care ajung aici declarând că se simte, într-adevăr, o diferență de frecvență vibrațională.
Astfel, dacă ești în căutare de o excursie aparte, cu peisaje atipice și unice, zona Racoș este ideală, mai ales dacă vrei sa fugi și de aglomerația locurilor cunoscute de la noi din țară. Fie că îți petreci vacanța în Brașov sau pleci la drum spre Sighișoara ori alte orașe din zonă, rezervă-ți câteva ore și pentru o oprire la Racoș. Merită!